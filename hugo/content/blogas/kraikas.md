+++
title = "Kraikas"
description = "Pristatysiu ne vien kokių rūšių būna kraikas, ko reikėtų vengti 🐾"
date = "2019-06-15T12:00:00+03:00"
publishDate = "2019-06-15T12:00:00+03:00"
teaser_image = "img/popierinis-kraikas.jpg"
kategorijos = ["Auginimo priemonės", "Patarimai", "Kraikas"]
+++ 

Kraikų, kaip ir narvelkių, gyvūnėlių parduotuvėse galima rasti pačių įvairiausių – medžio pjuvenų, medžio granulių, popierinių ar medvirninių. Jo pagrindinė paskirtis – sugerti žiurkėno šlapimą ir kitus nešvarumus. Naudojant kraiką nervelį valyti yra lengviau, o žiurkėnui su gerai parinktu pakratu yra ir patogiau gyventi. Nors Lietuvoje ir galima rinktis iš skirtingų rūšių kraiko, iš tiesų kokybišką produktą rasti sunku. Tad ko reikėtų pasisaugoti ir į ką reikėtų atkreipti dėmesį renkantis kraiką?

### Medžio pjuvenos


Medžio pjuvenos yra vienas dažniausiai pasitaikančių kraikų gyvūnėlių parduotuvėse. Jomis paklotą narvelį ganėtinai paprasta išvalyti, taip pat jos gerai sugeria drėgmę, sulaiko nemalonius kvapus. Jei renkiesi medžio pjuvenas, kaip kraiką savo žiurkėno narveliui, turėtum atkreipti dėmesį į šiuos kriterijus: 

-   
##### Iš kokio medžio pagamintos?
Žiurkėnų narvelyje dedamos pjuvenos neturi būti pagamintos iš kedro, pušų ar kito spygliuočio, mat šie medžiai išskiria tam tikrus aliejus, kurie yra nuodingi žiurkėnams ir ilgainiui gali pažeisti žiurkėniuko kvėpavimo sistemą. Geriausia rinktis drebulių ar beržų pjuvenas. Jeigu ant pakuotės neparašyta iš kokio medžio pagamintas kraikas, geriau nerizikuoti ir jo tiesiog nepirkti.
-   
##### Ar turi pridėtinių kvapų?
Norint, kad narvelis ilgiau išliktų gaivus, dažnai medžio pjuvenų kraikas yra papildomas įvairiais kvapais (braškėmis, citrinomis, kokosais...) Jokiais būdais neimk tokio kraiko. Žiurkėnų uoslė yra labai jautri, todėl papildomi kvapai, taip pat gali sukelti kvėpavimo sutrikimų. Žiurkėnui taps sunku kažką užuosti, aptikti maistą, gali prasidėti slogos ar rimtesnės ligos.
-   
##### Ar labai dulka?
Medienos pjuvenos pasižymi ganėtinai dideliu dulkių kiekiu, kurios taip pat labai kenkia žiurkėnams, nes nuolat įkvepiamos dulkės laikui bėgant gali apsunkinti gyvūnėlio kvėpavimą. Kai renkiesi kraiką apžiūrėk įpakavimą ar jame yra susikaupusių pjuvenų dulkių.

{{< figure src="/blogas/img/pjuvenos.jpg" >}}


### Pjuvenų granulės

Granuliuotas kraikas taip pat yra labai populiarus tarp graužikų augintojų. Šis kraikas nedulka, gerai sulaiko drėgmę ir jį lengva pakeisti valant narvelį. Tačiau šis kraikas yra kietas ir labai nepatogus žiurkėno pėdutėms. Be to sudrėkusios granulės yra linkusios dar labiau sukietėti, taip tapdamos dar aštresnės, jos gali sukelti įvairiausių sužeidimų žiurkėno kojytėms. Todėl labai patartina granules naudoti kartu su kokiu minkštesniu kraiku, pavyzdžiui drebulių pjuvenomis ar popieriumi. Taip ne vien narvelį bus lengviau išvalyti, bet ir žiurkėnui bus bent kiek patogiau lakstyti.

{{< figure src="/blogas/img/granuliuotas-kraikas.jpg" >}}

### Smulkintos kukurūzų burbuolės

Kukurūzų kraikas mažiau dulka nei pjuvenos, yra saugesnis žiurkėnų kvėpavimo sistemai ir gerai sugeria drėgmę. Tačiau kadangi kukurūzai yra vienas iš žiurkėnų mėgstamų valgių, jie gali pradėti karts nuo karto "užkąsti" maisteliu ant kurio gyvena. Tokiu atveju, jei žiurkėno narveliui padengti yra naudojamas šio tipo kraikas, žiurkėnas gali būti labiau linkęs nutukti. Taip pat dėl savo struktūros ir gero drėgmės sugeriamumo, kukurūzų kraikas turi būti dažnai keičiamas, nes jame susikaupusi drėgmė yra puiki vieta kauptis bakterijoms ir augti grybeliui.

### Popierinis kraikas

Popierinio kraiko rūšių Lietuvoje yra labai mažai ir ne visi iš jų yra pritaikyti žiurkėnams. Tačiau popierinis kraikas yra vienas geriausių ir patogiausių. Popierinis kraikas ypač gerai sugeria drėgmę, mažai dulka, yra minkštas ir saugus žiurkėnui. Priklausomai nuo to, kaip kraikas buvo paruoštas (supjaustytas juostelėmis, suvoliotas į kamuoliukus...) jis taip pat gali puikiai pasitarnauti guolius ir urvelius rausenčiam žiurkėnui. Šioje vietoje nereikėtų painioti perdirbto popieriaus kačių kraiko su žiurkėnams pritaikytu. Taip, kai kurie kačių kraikai gali būti naudojami žiurkėno narveliui valyti, tačiau tai nėra patartina. Ant popierinio kačių kraiko gyvenantis žiurkėnas negali rausti urvelių, nes jie iš karto subyra, taip pat renkantis katėms pritaikytą popierinį kraiką vertėtų labai pasisaugoti, nes kai kurie iš jų yra pagaminti taip, jog kraikui sudrėkus sušoktų į gumulėlius. Tokie gumulėliai gali užkimšti žiurkėno žarnyną, kas sukelia didelią riziką gyvūnėlio gyvybei.

{{< figure src="/blogas/img/popierinis-kraikas.jpg" >}}

Šiame straipsnyje aš pristačiau tik pagrindines kraiko rūšis, jų yra dar ir daugiau. Tad jei turi idėjų, patarimų, ar nori jog šia tema pašnekėčiau plačiau, mielai lauksiu tavo komentaro po straipsniu arba elektroninio laiško.

